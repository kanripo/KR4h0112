# -*- mode: mandoku-view; -*-
#+TITLE: 文氏五家集
#+DATE: 2015-08-25 00:37:42.364037
#+PROPERTY: ID KR4h0112
#+PROPERTY: BASEEDITION WYG    
#+PROPERTY: JUAN 卷六
<pb:KR4h0112_WYG_006-1a>¶
欽定四庫全書¶
　文氏五家集巻六¶
　　　　　　　　　　　　明　文徴明　撰¶
　太史詩集¶
　七言律詩¶
　　謁江浦莊先生留宿定山草堂¶
十畝青松四靣山草堂宛轉亂流間若非清福安能主¶
為訪高人得暫閒竹圃眠雲秋濯濯水舂孤枕夜潺潺¶
<pb:KR4h0112_WYG_006-1b>¶
就中何事尤堪羡國是人非了不關¶
　　重至滁州同諸友逰琅琊¶
兼旬行李滯滁州不到琅琊亦枉留飲伴況来多舊好¶
山靈應不厭重逰四時風景初無恙千里登臨易起愁¶
安得移家終此住讀書朝暮對溪流¶
　　再至定山辱莊先生贈詩次韻奉答¶
稺齒窮身豈有知偶陪高論得移時感公不以愚頑棄¶
顧我何堪逺大期草閣便須終歲住僕人休訝出山遲¶
<pb:KR4h0112_WYG_006-2a>¶
歸来乞得堯夫句暮雨秋燈不斷思¶
　　附録莊公贈詩¶
一燈何處寫相知對坐寒牕暮雨時詩本平生非杜甫¶
琴才臨老遇鍾期儘堪出手名家早但覺忘年得友遲¶
儻許無言真妙意欲將千載慰深思¶
　　暮春¶
高榆風定翠相圍天氣悠揚思轉微晝閣凝香新試扇¶
春肌生汗欲更衣乍聞幽鳥渾無見時墮逰絲忽漫飛¶
<pb:KR4h0112_WYG_006-2b>¶
惆悵東䦨尋曉夢落花芳草已都非¶
　　奉次吳匏菴先生續潘邠老詩韻¶
滿城風雨近重陽暝色寒聲漫繞堂向去隂晴難逆料¶
邇来牢落已粗嘗直饒詩思如秋淡未害臞顔映菊黄¶
好事例乖何用歎但令有蟹薦桑郎¶
　　田舍¶
秋風田舍有閒情野老迎賓喜不勝小徑穿松敷細石¶
短籬縁水束枯藤堆盤蝦蟹輸村樂匝屋雞豚騐歲登¶
<pb:KR4h0112_WYG_006-3a>¶
却戀城居留未得晚山囘首白烟凝¶
　　詠芙蓉¶
九月霜清卉草荒拒霜池上獨宜霜誰憐憔悴春無主¶
賴是遲迴晚自芳太液風烟情黯黯仙人城闕事茫茫¶
幽貞自有金莖菊相對疎籬各淡粧¶
　　十月¶
江南十月乍風埃簾箔垂寒晝不開身計蕭蕭存斷簡¶
人情黯黯付深杯雨中秋事芙蓉盡霜後時新橘柚来¶
<pb:KR4h0112_WYG_006-3b>¶
抱病經旬賓客減卧看香鼎篆縈迴¶
　　停雲館燕坐有懷昌國¶
山館無人午篆殘便閑經日不簮冠時慿茗椀驅沈困¶
聊有書編適燕歡漠漠黄梅生濕潤纎纎白苧試輕單¶
梧桐小砌隂如許不得君来共倚欄¶
　　與邢麗文登葑門城樓¶
天風異制木蛇空雉堞差差夕照中百里山川形勝舊¶
萬家烟火歲年豐迤南茂苑迷陳跡直北荒原識故宫¶
<pb:KR4h0112_WYG_006-4a>¶
會取千年興廢理與君極目送飛鴻¶
　　次韻答希哲見懷兼乞草書¶
牆外車音寂不聞閒縁誰解病中紛涼風著急吹芳樹¶
落日含情詠碧雲高誼乍違黄叔度清篇先枉沈休文¶
秋来定有臨池興榻得鵝羣倘見分¶
　　懷錢孔周徐昌國(時應試南京/)¶
停雲寂寞病中身旅夢秦淮夜夜新見説踏槐隨舉子¶
終期鳴鹿薦嘉賓人言漫漶真無㨿吾道逶迤合有伸¶
<pb:KR4h0112_WYG_006-4b>¶
想見馬蹄輕疾處薄羅微染帝京塵¶
　　叔父侍御致仕詩二首¶
聖恩剛遂我公私乞與閒身未老時行樂擬裁居士服¶
入山誰送草堂貲浮雲多態何當散高鳥無求不可羇¶
明月青山一杯酒閒情未許俗人知¶
　　其二¶
詔許先生解舊官依然豸繡賁丘園孤危宜負平生志¶
歸宿還叨曠蕩恩誰謂今人無古道欣看盛事出家門¶
<pb:KR4h0112_WYG_006-5a>¶
從今只辦溪山樂世事如棋不足論¶
　　奉陪吕太常沈石田逰虎丘次韻¶
高賢尋壑共經丘偶得追從續舊逰陸羽泉甘春試茗¶
王珣祠古暮維舟風簷落落鈴相語雨徑登登屐似油¶
怪是酣吟留不去水雲千頃正當樓¶
　　金陵客樓與陳淳夜話¶
巻書零亂筆縱横對坐寒牕夜二更奕世通家叨父行¶
十年知己愧門生高樓酒醒燈前雨旅榻秋深病裏情¶
<pb:KR4h0112_WYG_006-5b>¶
最是世心忘不得滿頭塵土說功名¶
　　立春日病起(十二月卄三日/)¶
青絲裹餅薦春盤喜見鞭春在臘前便與一冬除舊病¶
尚餘七日是殘年梅花消息嚴寒後綵勝情懷薄酒邊¶
旋取物華供帖子暖痕浮緑草生烟¶
　　初六日與客自葑門汎舟至東禪小集¶
淺痕霏緑淡烟光逺樹依依春水長落日五人浮野艇¶
東城三里到溪堂(寺有青/溪堂)餘寒人日梅枝瘦半醉僧寮¶
<pb:KR4h0112_WYG_006-6a>¶
菜飯香轉信投閒閒不得題詩還博靜中忙¶
　　人日停雲館小集¶
新年便覺景光遲猶有餘寒宿敞帷寂寞一杯人日雨¶
風流千載草堂詩花枝未動臨佳節菜飯相淹亦勝期¶
春色到今深㡬許小山南畔草痕知¶
　　詠孔周¶
圍坐清談麈尾長墨痕狼籍練裙香水亭紈扇歌楊柳¶
春院琵琶醉海棠王謝風流才子弟齊梁煙月錦篇章¶
<pb:KR4h0112_WYG_006-6b>¶
豪華豈是泥沙物好在揮毫白玉堂¶
　　春日舟行書所見¶
日出吳山歛霧蒼平橈十里下横塘弄春草色偏宜逺¶
繞竹溪流不覺長一塢人烟自花柳千畦麥菜間青黄¶
不因出郭供人事負却風光二月強¶
　　重陽前一日飲孔周有斐堂¶
塵土欺人兩月忙深秋才上故人堂却憐違濶翻情厚¶
不覺淹留入話長翠箔香風吹桂子布袍寒信作重陽¶
<pb:KR4h0112_WYG_006-7a>¶
百年辛苦還防死好對良辰盡此觴¶
　　鄭太吉送慧泉試吳大本寄茶¶
醉思雪乳不能眠活火砂瓶夜自煎白絹旋開陽羡月¶
竹符新汲慧山泉地罏殘雪貧陶穀破屋清風病玉川¶
莫道年来塵滿腹小忩寒夢已醒然¶
　　歲暮齋居即事¶
簷樹扶蘇帶亂鴉蕭齋只似野人家紙牕獵獵風生竹¶
土盎浮浮火宿茶日色射雲時弄彩雨絲吹雪不成花¶
<pb:KR4h0112_WYG_006-7b>¶
庭中卉物凋零盡獨有蒼松領歲華¶
　　謝永嘉趙君澤寄蘭¶
草堂安得有琳琅傍案猗蘭奕葉光千里故人勞解珮¶
一牕幽意自生香夢囘涼月甌江逺思入秋風楚畹長¶
漸久不聞餘冽在始知身境兩相忘¶
　　金陵詠懷¶
鍾山日上紫烟收金闕參差萬瓦流帝業千年浮王氣¶
都城百雉隠高秋聲華誰覔烏衣巷形勝空吟白鷺洲¶
<pb:KR4h0112_WYG_006-8a>¶
囘首壯逰心未已西風䇿馬看吳鉤¶
　　詠玉蘭花¶
孤根疑自木蘭堂怪得人呼作女郎繞砌春風憐謝傅¶
一天明月夢唐昌冷魂未放清香淺深院誰窺縞袂長¶
漫説辛夷有𤓰葛後開應是愧穠粧(此花以辛/夷接本)¶
　　賀九嶺(相傳為吳王賀重九處/)¶
嶻然飛嶺帶晴嵐路出餘杭更繞南往跡漫傳人賀九¶
勝逰剛愛月當三巖前鹿繞雲為路木末僧依石作菴¶
<pb:KR4h0112_WYG_006-8b>¶
一笑停輿風拂面松花閒看落毶毶¶
　　三月¶
三月江南柳色勻海棠風暖駐游塵山齋病起詩逋積¶
曲巷春晴轍跡新習氣未忘聊應世虛名何益漫勞人¶
閒来自理幽居事莫道花時不稱貧(李咸用詩衰世難/行道花時不稱貧)¶
　　逰吳氏東莊題贈嗣業¶
渺然城郭見江鄉十里清隂護草堂知樂漫追池上跡¶
振衣還上竹邊岡(中有知樂/亭振衣岡)東郊春色初啼鳥前輩風¶
<pb:KR4h0112_WYG_006-9a>¶
流㡬夕陽有約明朝汎新水菱濠堪著野人航¶
　　詩人孫太初過訪¶
把劍南来賦逺逰又看東上浙江舟山齋動是經時别¶
菜飯聊看半日留醉裏江湖真有味春來花鳥正關愁¶
天台雁蕩平生夢慿仗詩囊次第收¶
　　暮春雨後陳以鈞邀逰石湖遂登治平¶
貪看粼粼水拍堤扁舟忽在跨塘西千山雨過青猶滴¶
四月尋春緑已齊湖上未忘經歲約竹間覔得舊時題¶
<pb:KR4h0112_WYG_006-9b>¶
晚烟十里歸城路不是桃源也自迷¶
　　次韻王秉之新莊書事¶
背郭通村小築居任心還往樂何如山中舊業千頭橘¶
水面新租十畝魚未遂隠謀聊避俗不忘壯志有藏書¶
抱衾曾借西齋榻囘首題詩十載餘¶
　　與宜興吳祖貽夜話有作就簡李宗淵杭道卿吳¶
　　克學¶
有客扁舟自陽羡夜堂風雨對高眠不辭談笑成佳會¶
<pb:KR4h0112_WYG_006-10a>¶
祗覺淹留有宿縁别後交逰如夢裏意中山水落樽前¶
青燈酒醒還生戀明日烟波更渺然¶
　　寄陳以可乞米¶
秋風百里夢姚城無限閒愁集短檠零落交遊懷鮑叔¶
逡巡書帖媿真卿謀身宜信貧難忍食指其如累不輕¶
見説湖南風物好何時去買薄田耕¶
　　宿相城有懷石田先生¶
何處重占處士星草堂突兀夜燈明風流已與人都盡¶
<pb:KR4h0112_WYG_006-10b>¶
手澤空憐物有情依舊短牆圍野色不禁高樹送秋聲¶
傷心未了生前約漁子沙頭一棹横¶
　　金陵秋夜與彭寅之湯子重步月¶
雙闕深沈夜向䦨碧天露下葛衣單風吹急柝嚴城閉¶
月照行人古道寒往事悠悠歌鳯去青山靡靡識龍蟠¶
壯懷萬里同遊在滿目風烟引劍看¶
　　道復西齋古石¶
玲瓏蒼壁太湖姿浪蝕沙陶面面竒百穴晴牕通玉女¶
<pb:KR4h0112_WYG_006-11a>¶
一拳小石夢仇池乍逢合下南宫拜欲咏還輸白傅詞¶
便擬高齋題列岫朝来秀色滿襜帷¶
　　新正四日雪後方崑山思道過訪值余不在留詩¶
　　而去奉答一首¶
偶扶藜杖出柴荆虛却王猷過訪情高興自縁脩竹住¶
通家還許小兒迎百年契分叨君厚一笑閒縁媿我輕¶
留得新詩珠滿案紙牕殘雪共光榮¶
　　楊儀部君謙纂述之餘頗修淨業瞻對無由悵然¶
<pb:KR4h0112_WYG_006-11b>¶
　　成詠¶
不見髙人動經月似聞觀道獨澄懷一函自課維摩品¶
百日方持白傅齋春到梅花開小閣夢囘涼月印空階¶
從知不受風塵累二十年前已乞骸¶
　　子重賦詩徴余逋畫未即踐言先以小幅展限就¶
　　和来押¶
飛嵐疉巘翠撑空畫得幽居似剡中滿地清隂山木合¶
隔溪野色小橋通倚䦨詩思蕭蕭雨繞竹茶烟細細風¶
<pb:KR4h0112_WYG_006-12a>¶
想得髙人方閉户那知市上軟塵紅¶
　　夏意¶
五月江南櫻筍殘疎花吹盡緑漫漫雨来恰及梅黄候¶
春去猶餘麥秀寒白日幽深茆屋靜野情蕭散苧袍寛¶
美人何處經時别滿耳新蟬獨倚䦨¶
　　次韻九逵山中步月¶
黄葉蕭蕭没斷踪風將牢落入窮冬三更酒醒人何處¶
千里月明山自重逺水浮村微見火碧烟藏寺但聞鐘¶
<pb:KR4h0112_WYG_006-12b>¶
知君逸思難分付都屬尋詩七尺笻¶
　　虎丘劍池¶
吳王理玉㡬千年水落池空得暮磚地下誰曾求寶劍¶
眼中吾已見桑田金鳬寂寞隨塵劫石闕分明有洞天¶
安得元之論往事滿山寒日散蒼烟¶
　　石湖¶
横塘西下水如油拂岸垂楊翠欲流落日誰歌桃葉渡¶
涼風徐度藕花洲蕭然白雨醒煩暑無賴春山破晚愁¶
<pb:KR4h0112_WYG_006-13a>¶
滿目烟波情不極逰人還上木蘭舟¶
　　席上題扇景夀外舅大參吳公¶
解組歸来歲五更天教閒散養脩齡東華風浪今無夢¶
南極休徴已見星閱世儘容醒眼白倚樓自愛晚山青¶
扁舟或獻南飛曲慿仗東坡醉裏聽¶
　　雞鳴山金陵勝處往歲葢屢逰之未有作也偶閱¶
　　九逵逰慿虛閣記追賦一首¶
金陵佳麗石頭城傑閣登臨正雨晴帝業稱雄維虎踞¶
<pb:KR4h0112_WYG_006-13b>¶
逰人選勝得雞鳴長江天際孤帆滅落日煙中萬瓦明¶
滿目廢興題不得獨看名畫繞廊行¶
　　與外甥陸之箕夜話(安甫子/)¶
一笑燈前覩陸雲後生殊是逼吾頻文章有待成先志¶
眉目分明見故人潘岳任咸千載恨何充王導一家親¶
虛齋短榻寒相對禮數雖疎意却真¶
　　上己日獨行溪上有懷九逵¶
郭外青烟柳帶柔洞庭西去水悠悠故人不見沙棠楫¶
<pb:KR4h0112_WYG_006-14a>¶
燕子齊飛杜若洲日落晚風吹宿酒天寒江草喚新愁¶
佳期寂寞春如許辜負山花挿滿頭¶
　　寒食自横金歸汎石湖¶
澤國春深霧雨收越城橋畔水爭流斷煙西去浮蒼嶼¶
斜日中川起白鷗村店寂寥寒食節行人迢遞木蘭舟¶
芳晴滿目東風急欲採汀花不自由¶
　　侍柱國王先生西園游集(園在夏駕湖上/)¶
名園詰曲帶城闉積水居然見逺津夏駕千年空往迹¶
<pb:KR4h0112_WYG_006-14b>¶
午橋今日屬閑人江南白苧迎新暑雨後孤花殿晚春¶
自古會心非在逺等閒魚鳥便相親¶
　　附王先生次韻¶
吳王消夏有殘闉特起幽亭謝要津曲徑轉時迷到客¶
短牆缺處見行人緑楊動影魚吹日紅藥留香蝶送春¶
為問午橋閒相國自非劉白更誰親¶
　　百花菴¶
北郭名藍舊有名歲長無復百花深柴門日落空流水¶
<pb:KR4h0112_WYG_006-15a>¶
古木春来長緑隂滿眼風流文字業一龕荒寂道人心¶
野橋詰曲通幽徑短䇿何時許重尋¶
　　詠庭前藂菊¶
寒英翦翦弄輕黄百卉凋零見此芳天意也應憐晚節¶
秋光端不負重陽郊原慘淡風吹日籬落蕭條夜有霜¶
輸與陶翁能領略南山在眼酒盈觴¶
　　賦得野亭秋興¶
斷雲狼籍近簾櫳天地蕭條四壁空盡日倚䦨黄葉雨¶
<pb:KR4h0112_WYG_006-15b>¶
一番吹髩白蘋風年光搔首孤鴻外山色供愁落照中¶
欲寄閒情無那逺烟波江上採芙蓉¶
　　贈王履約履吉兄弟¶
春風獨目總琳琅素月流雲縹緲光未用寡辭推子敬¶
故應相敵有元方百年有待麟呈瑞千里欣看雁逐行¶
手結幽蘭成雜珮思君欲贈不能將¶
　　揚州¶
竹西簫管玉參差柳外樓臺舞陸離落日蕪城非故國¶
<pb:KR4h0112_WYG_006-16a>¶
春風后土有荒祠錦帆煙月千年夢禪榻情懷兩髩絲¶
二十四橋何處是扁舟西去不勝思¶
　　先大父有宿汶上之作舟中閱先集敬次嚴韻¶
日暮風霾欲漲天獨臨古渡意悽然春光三月行當暇¶
客子長途未息肩白漫河流還岸岸緑垂楊柳自芊芊¶
當年汶上城何處一抹斜陽萬樹烟¶
　　過張秋追懷武功先生遺跡¶
投薪沈鐵事悠悠巨掃千尋壓上游河濟從来天下盡¶
<pb:KR4h0112_WYG_006-16b>¶
江淮今入地中流當時物論輕文士千載行人仰壯猷¶
人事㡬囘桑海異依然高碣鎮東州¶
　　魏家灣有感(博平縣地也/)¶
博平縣裏侍親時四十年来兩髩絲竹馬都非前日夢¶
枯魚空負此生悲已無父老談遺事獨有聲名繫去思¶
憔悴平生塵土跡魏家灣水會能知¶
　　柳色¶
漫説鵞兒色似油何如楊柳緑幽幽初收宿雨濃於染¶
<pb:KR4h0112_WYG_006-17a>¶
逺映新波翠欲流十里蟬聲溪上路一痕斜照驛邊樓¶
莫言濯濯無人愛别有春光在御溝¶
　　懷石湖寄吳中諸友¶
江梅千樹繞楞伽記得臨行盡著花青子熟時應憶我¶
緑隂成處正思家聽鶯此際堪移酒燒竹何人共煑茶¶
㡬度扁舟夢中去不知塵土在天涯¶
　　午門朝見¶
祥光浮動紫烟收禁漏初傳午夜籌乍見扶桑明曉仗¶
<pb:KR4h0112_WYG_006-17b>¶
却瞻閶闔覲宸旒一痕斜月雙龍闕百疊春雲五鳯樓¶
潦倒江湖今白髪可能供奉殿東頭¶
　　奉天殿早朝二首¶
天外鳴鞭肅禁宸朝廷獻納有司存罘罳拂曙樓臺逈¶
象魏連雲觀闕尊夾陛書思端萬笏上方求諫闢千門¶
宫牆樹色深於染總受天家雨露恩¶
　　其二¶
月轉蒼龍闕角西建章雲斂玉繩低碧簫雙引鸞聲細¶
<pb:KR4h0112_WYG_006-18a>¶
綵扇平分雉尾齊老幸綴行班石陛謬慚通籍預金閨¶
日高歸院詞頭下滿袖天香拆紫泥¶
　　雨中放朝出左掖¶
霏微芳潤浥霓旌厯落彤墀散履聲暝色浮烟迷左掖¶
碧雲將雨近西清柳垂青瑣千絲重水落銀橋萬玉鳴¶
沾灑不辭袍袖濕天街塵淨馬蹄輕¶
　　雪後早朝¶
月滿長安雪未消分明銀海瀉秋濤光迷萬馬璚珂亂¶
<pb:KR4h0112_WYG_006-18b>¶
勢壓雙龍玉闕高曙色漸分鳷鵲觀凝寒猶在鷫鸘袍¶
負薪亦有號饑者願得君王發漢厫¶
　　元旦朝賀¶
仙音縹緲協和鸞天上春囘白玉闌日出雞人徐唱卯¶
雪消風伯為驅寒萬方玉帛看王會一歲儀文重履端¶
滿目昇平題不得白頭慚愧直金鑾¶
　　進春朝賀¶
玉殿千官拜冕旒紫衣京兆在前頭四時盛德初臨木¶
<pb:KR4h0112_WYG_006-19a>¶
先日嚴寒已送牛氣轉蒼龍當法駕風囘明庶動宸逰¶
聖王和令思行慶次第頒恩下九州¶
　　恭候大駕還自南郊¶
聖主囘鑾肅百靈紫雲團葢翼蒼精屬車劍履星辰麗¶
先駕旂常日月明十里春風傳警蹕萬方和氣協韶韺¶
白頭欣覩朝元盛願續思文頌太平¶
　　觀駕幸文華聽講¶
朝下鸞輿幸講堂徐看天仗轉東廂翠旂拂柳宫牆繞¶
<pb:KR4h0112_WYG_006-19b>¶
清蹕穿雲閣道長千載明良真際會九朝文物舊彞章¶
小臣漫厠䕫龍後彷彿還瞻日月光¶
　　慶成宴¶
花映珍盤出上供風吹韶頀落遙空坐聯日馭紅雲暖¶
恩湛宫壺瑞露融一代禮成郊社後百年身際太平中¶
晚酣不記歸来處彷彿春光玉殿東¶
　　再與慶成¶
日射宫花淑景柔春風重醉殿東頭嫚姍不厭倡優拙¶
<pb:KR4h0112_WYG_006-20a>¶
宣觀親承禮數稠天上露華恩湛湛庭中和氣鹿呦呦¶
一聲響節驚禽散錦服中官進御羞¶
　　實録成賜燕禮部¶
北府書成奏尚方南宫拜詔許傳觴青春照坐宫花麗¶
瑞露浮樽法酒香邂逅鸞臺修故事遂令牛走被餘光¶
濃恩恰似朝来雨散作槐㕔六月涼¶
　　臘日賜燕¶
綺筵錯落映朱旗百辟承恩燕赤墀薦蜡尚存周典禮¶
<pb:KR4h0112_WYG_006-20b>¶
賜酺聊舉漢官儀中厨次第催傳䏑列坐雍容各覆巵¶
潦倒不慙書獵字殷勤還賦伐檀詩¶
　　端午賜扇¶
剡藤湘竹巧裁將珍重瑤華出尚方四海清涼初拜賜¶
一時懷袖總生光最憐明月難捐棄即有仁風可奉揚¶
真覺自天題處濕墨痕狼籍露華香¶
　　賜長夀綵縷¶
紫宸朝下錫靈絲金水橋邊拜命時文繡自天騰五色¶
<pb:KR4h0112_WYG_006-21a>¶
光華約臂結雙螭重慚潦倒隨恩澤還忝班行覩盛儀¶
願得君王千萬夀日華常照衮衣垂¶
　　實録成䝉恩賜襲衣銀幣¶
雙銀爛爛出朱提稠疊文繒五色絲天子不遺牛馬走¶
侍臣還忝鳯凰池青霄寵渥兼金重白首遭逢補衮遲¶
狼籍天香攜滿袖春風湛露寫新詩¶
　　再賜銀幣¶
流銀嘉幣上方琛晝錫駢蕃雨露深朽質何堪施綺縠¶
<pb:KR4h0112_WYG_006-21b>¶
虛名元自愧南金敢忘珍重酬千載圖補絲毫有寸心¶
白髪茂恩何所自三年供奉忝詞林¶
　　翰林齋宿¶
春星爛漫燭㣲垣獨擁青綾向夜䦨宫漏隔花銀箭永¶
蓮燈垂燼玉堂寒坐聆宵柝霜圍屋想見郊禋月滿壇¶
鈴索無風塵土逺始知仙署逼金鑾¶
　　興隆寺致齋¶
漠漠香燈佛座前寢衣相對不成眠明禋夙奉廷中戒¶
<pb:KR4h0112_WYG_006-22a>¶
清淨來修物外縁竹樹湘簾新月色髩絲禪榻舊風烟¶
無端忽憶朝元事笑隔春風又一年¶
　　内直有感¶
天上樓臺白玉堂白頭来作秘書郎退朝毎傍花枝入¶
儤直遙聞刻漏長鈴索蕭閒青𤨏靜詞頭爛漫紫泥香¶
野人不識瀛洲樂清夢依然在故鄉¶
　　禁中芍藥¶
仙姿綽約絳羅紳何日移根傍紫宸月露冷團金帶重¶
<pb:KR4h0112_WYG_006-22b>¶
天風香泛玉堂春千年想見翻階詠一笑羞稱近侍臣¶
不似人間易零落上方元自隔凡塵¶
　　逰西苑¶
宛轉瀛洲帶幔坡&KR2080;蜷玉蝀壓銀河廣寒遙見空中樹¶
太液微生雨後波雲捲紅粧千步障鳯吹璚葢萬年柯¶
太平見説宸逰簡馳道青青長薜蘿¶
　　秋日再經西苑¶
内苑秋清宿露晞盈盈日采動金扉松間翠殿團華葢¶
<pb:KR4h0112_WYG_006-23a>¶
天外銀橋入紫微錦纜稀逰青雀暗璚波無際白鷗飛¶
彤牆高柳無人折時見中官一騎歸¶
　　西苑詩十首¶
　嘉靖乙酉春同官陳侍講魯南馬修撰仲房王編修¶
　繩武偕余為西苑之逰先是魯南教内書堂識守苑¶
　官因得盡厯諸勝旣歸隨所記憶為詩十篇¶
　　萬歲山¶
日出靈山花霧消分明員嶠戴金鼇東來複道浮雲逈¶
<pb:KR4h0112_WYG_006-23b>¶
北極觚稜王氣高仙仗乘春觀物化寢園常歲薦櫻桃¶
青林翠葆深於沐總是天家雨露膏¶
　　太液池¶
泱漭滄池混太清芙蓉十里錦雲平曾聞樂府歌黄鵠¶
還見秋風動石鯨玉蝀&KR2080;蜷垂碧落銀山縹緲自寰瀛¶
從知鳯輦經逰地鳬雁徊翔總不驚¶
　　璚華島¶
海上三山擁翠鬟天宫遙在碧雲端古来漫説瑤臺逈¶
<pb:KR4h0112_WYG_006-24a>¶
人世寧知玉宇寒落日芙蓉煙裊裊秋風桂樹露團團¶
勝逰寂寞前朝事誰見吹簫駕綵鸞¶
　　承光殿¶
小苑平臨太液池金鋪約戸鎻蟠螭雲中帝座飛華葢¶
城上鉤陳繞翠旗紫氣曾迴雙鳯輦青松猶有萬年枝¶
從来清蹕深嚴地開盡碧桃人未知¶
　　龍舟浦¶
列殿隂隂水竇連漢家帝子有樓船蘭橈桂楫曾千里¶
<pb:KR4h0112_WYG_006-24b>¶
錦纜牙檣憶往年汾水秋風空落日隋隄楊柳漫清煙¶
今皇别有同民樂不遣青龍漾碧川¶
　　芭蕉園¶
小山盤折翠㟏岈松檜隂隂輦道斜草長蘭亭迷曲水¶
雨深桃洞自飄花紫雲依舊圍黄屋青鳥還應識翠華¶
知是史臣焚草地文光隠隠結紅霞¶
　　樂成殿¶
太液東来錦浪平芙蓉小殿瞰虛明碧欄醮影雙龍卧¶
<pb:KR4h0112_WYG_006-25a>¶
緑水浮渠九島輕漾日金鱗堪引釣拂天翠柳亂聞鶯¶
激流靜看飛輪轉天子無為樂歲成¶
　　南臺¶
青林迤邐轉迴塘南去高臺對苑牆煖日旌旗春欲動¶
薰風殿閣晝生涼别開水榭親魚鳥下見平田熟稻粱¶
聖主一逰還一豫居然清禁有江鄉¶
　　兎園¶
漢王逰息有離宫𤨏闥朱扉迤邐通别殿春風巢紫鳯¶
<pb:KR4h0112_WYG_006-25b>¶
小山飛澗架晴虹團雲芝葢翔林表噴壑龍泉轉地中¶
簡朴由来堯舜事故應梁苑不相同¶
　　平臺¶
日上宫牆飛紫埃先皇閱武有層臺下方馳道依城盡¶
東靣飛軒映水開雲傍綺疏常不散鳥窺仙仗去還来¶
金華待詔頭都白欲賦長楊愧不才¶
　　丙戌十月十日致仕出京二首¶
獨驅羸馬出楓宸囘首長安萬斛塵白髪豈堪供世事¶
<pb:KR4h0112_WYG_006-26a>¶
青山自古有閒人荒餘三徑猶存菊興落扁舟不為蓴¶
老得一官常卧病可能勲業上麒麟¶
　　其二¶
白髪蕭踈老秘書倦逰零落病相如三年虛索長安米¶
一日歸乘下澤車坐對西山朝氣爽夢囘東壁夜牕虛¶
玉蘭堂下秋風早幽竹黄花不負余¶
　　阻氷潞河簡同行黄才伯¶
長河十月朔風悲零落貂裘不受吹冰雪崢嶸驚歲晚¶
<pb:KR4h0112_WYG_006-26b>¶
江湖寂寞滯歸期誰憐阮籍窮途泣自笑穰侯見事遲¶
忽憶同行黄太史篝燈何處擁書帷¶
　　丁亥元旦次才伯韻¶
東風早晚到天涯客子逢春正憶家栢葉漫傳元旦酒¶
江梅應發故園花不愁逆旅無親戚依舊江湖有歲華¶
深負鄭莊騰薦剡逰巖痼疾久煙霞¶
　　聞雁有懷¶
尺書不至意茫茫酒醒俄驚雁北翔迢逓秋聲連朔漠¶
<pb:KR4h0112_WYG_006-27a>¶
蹉跎歸思滿衡湘五更風雨青燈暗萬里江湖白髪長¶
四海平生㡬兄弟年来凌亂不成行¶
　　冰泮次才伯韻¶
吹面東風不作寒斷冰千片下晴灘已知積雪經冬盡¶
正好垂楊映水看滿目江山勞應接到家櫻笋未䦨殘¶
只應今夜扁舟夢先繞吳門鬭鴨欄¶
　　還家志喜¶
緑樹成隂逕有苔園廬無恙客歸來清朝自是容疎懶¶
<pb:KR4h0112_WYG_006-27b>¶
明主何嘗棄不才林壑豈無投老地煙霞常護讀書臺¶
石湖東畔横塘路多少山花待我開¶
　　玉磬山房¶
横牕偃曲帶脩垣一室都来斗様寛誰信曲肱能自樂¶
我知容膝易為安春風薙草通幽徑夜雨編籬䕶藥欄¶
笑殺杜陵常寄泊却思廣厦庇人寒¶
　　石湖¶
石湖煙水望中迷湖上花深鳥亂啼芳草自生茶磨嶺¶
<pb:KR4h0112_WYG_006-28a>¶
畫橋東注越來溪涼風嫋嫋青蘋末往事悠悠白日西¶
依舊江波秋月墮傷心莫唱夜烏栖¶
　　逰支硎天平諸山¶
麥隴風微燕子斜雨晴雲日麗江沙遙尋支遁煙中寺¶
初見天平道上花過眼溪山勞應接方春草樹發光華¶
夕陽半嶺歸輿急慚愧城中自有家¶
　　煎茶贈履約¶
嫩湯自發魚生眼新茗還誇翠展旗穀雨江頭佳節近¶
<pb:KR4h0112_WYG_006-28b>¶
惠泉山下小船歸山人紗帽籠頭處禪榻風花繞髩飛¶
酒客不通塵夢醒卧看春日下松扉¶
　　喜雨¶
弱雲將暝暗松關急雨蕭然落坐間山鳥近人呼滑滑¶
春泉隔屋送潺潺小牕破睡茶甌淺别院生涼羽扇閒¶
滿目新詩題不得登樓自看郭西山¶
　　人日杜氏南樓題贈允勝¶
城上殘雲爛漫垂樓頭人日喜晴時聊從節物占人事¶
<pb:KR4h0112_WYG_006-29a>¶
未放春風負酒巵病後光隂新白髪江南消息早梅枝¶
草堂故事詩篇在應許多情杜甫知¶
　　冬日謝克和送蠏¶
勞遣霜臍到酒邊眼看郭索已垂涎翠螯啄雪真堪把¶
赤甲含膏更可憐湖上人家收斷後江南風物看燈前¶
(吳中有/看燈蟹)居然動我江山興不忘詩人後惠連¶
　　春雨漫興¶
春雨蕭蕭草滿除春風吾亦愛吾廬高情時誦閒居賦¶
<pb:KR4h0112_WYG_006-29b>¶
老眼能抄種樹書金馬昔年貧曼倩文園今日病相如¶
焚香燕坐心如水一任門多長者車¶
　　雨後¶
積雨初收風乍顛城南花事已茫然黄鸝繞樹空千囀¶
白髪傷春又一年竹几蒲團供坐睡茗杯香鼎有閒縁¶
客來莫話長安事自理南華外物篇¶
　　趙侍御麗卿邀逰冶城¶
落木蕭蕭帶雨空治城高處見秋風重將白髪逰江左¶
<pb:KR4h0112_WYG_006-30a>¶
依舊青山似洛中有客樽前談夢鹿何人天際慕飛鴻¶
荒墩寂寞埋秋草猶自風流憶謝公¶
　　徒步至寶光寺¶
布襪青鞋短褐衣酒樽詩巻一僮隨白頭自笑曾供奉¶
徒步誰憐老拾遺五畝喜聞秔稻熟重陽還恨菊花遲¶
松寮竹谷逍遙地時有山僧乞小詩¶
　　九日與彦明登雨花臺¶
雨花臺上雨初乾野色江光落坐間豈謂旅逰逢九日¶
<pb:KR4h0112_WYG_006-30b>¶
共来把酒對三山老年節物偏生感到處雲林不負閒¶
落木滿空秋萬里暝禽遙帶夕陽還¶
　　靜隠¶
掃地焚香習燕清蕭然一室謝將迎坐移白日花間影¶
睡起春禽竹外聲心逺自應人境寂道深殊覺世縁輕¶
問竒尚有門前客却恨青山不揜名¶
　　閒居漫興¶
深巷無人晝掩扉新晴庭院緑隂肥柳風吹絮河魨上¶
<pb:KR4h0112_WYG_006-31a>¶
花雨沾泥海燕飛殘睡未能消卯酒乍暄聊復試春衣¶
東風緑遍江南草多少王孫怨不歸¶
　　夏日睡起¶
緑隂如水夏堂涼翠簟含風午夢長老去自於閑有得¶
困來時與客相忘松牕試筆端溪滑石鼎烹雲顧渚香¶
一鳥不鳴心境寂此身真不愧羲皇¶
　　聞蛙¶
青燈背壁夜微茫閤閤羣蛙正繞堂細雨黄昏貧鼓吹¶
<pb:KR4h0112_WYG_006-31b>¶
誰家青草舊池塘年來水旱真難卜我已公私付兩忘¶
寄語繁聲休強聒吳城明日是端陽¶
　　聞雞¶
乍鳴滄海日東昇再唱長安萬户醒風雨何曾迷曉漏¶
霜天還解散疎星誰憐半夜燈前舞常自衝寒馬上聽¶
此日山牕呼不起壯心囘首總凋零¶
　　顧華玉邀予為西湖之逰病不能赴詩以謝之¶
舊約錢塘二十年春風擬放越溪船却憐白髪牽衰病¶
<pb:KR4h0112_WYG_006-32a>¶
應是青山欠此縁漫説西湖天下勝負他北道主人賢¶
只餘好夢隨潮去月落空江萬樹烟¶
　　上己日石湖小集¶
楞伽湖上晚風和茶磨巖前宿雨過士女競浮青雀舫¶
野人自占白鷗波春來花鳥閒情在老去山林樂事多¶
辦取一樽酬令節扣舷聊和竹枝歌¶
　　湛甘泉司馬以詩招逰衡山奉答¶
家世衡陽有釣臺江湖流浪未能囘政懷桑梓千年計¶
<pb:KR4h0112_WYG_006-32b>¶
忽枉封題萬里來月滿羅浮勞我夢雲埋嶽麓待公開¶
追攀見説襟懷壯倘許春風杖屨陪¶
　　二月念六日遊天池諸山¶
西北羣山列翠屏天池宛轉帯支硎行穿壑谷身忘倦¶
忽聽松風酒又醒歲閏故應春緩緩民饑欣見麥青青¶
老年行樂知無㡬莫負樽前雙玉瓶¶
　　憶昔四首次陳魯南韻¶
三年端笏侍明光潦倒爭看白髪郎咫尺常依天北極¶
<pb:KR4h0112_WYG_006-33a>¶
分香曾直殿東廊紫泥浥露封題濕寶墨含風賜扇香¶
記得退朝歸院靜微吟行過藥欄傍¶
　　其二¶
紫殿東頭敞北扉史臣都著上方衣毎懸玉佩聽雞入¶
曾帶宫花走馬歸此日香罏違伏枕空吟高閣靄餘輝¶
三年歸卧滄江上猶記雙龍傍輦飛¶
　　其三¶
扇開青雉兩相宜玉斧分行虎旅隨紫氣氤氲浮象魏¶
<pb:KR4h0112_WYG_006-33b>¶
彤光縹緲上罘罳幸依日月瞻龍衮偶際風雲集鳯池¶
零落江湖儔侣散白頭心事許誰知¶
　　其四¶
一命金華忝制臣山姿偃蹇漫垂紳媿無忠孝酬千載¶
曾履憂危事一人陛擁春雲嚴虎衛殿開初日照龍鱗¶
白頭萬事隨湮滅惟有觚稜入夢頻¶
　　荆溪道中¶
荆溪西下小舩通離墨銅棺在眼中坐詠風烟懷杜牧¶
<pb:KR4h0112_WYG_006-34a>¶
曾穿巖竇識張公逺山如畫雲開嶂落日供詩翠滿篷¶
賸欲躋攀老無力空餘雙目送飛鴻¶
　　人日喜晴有懷故友王履吉¶
良辰樂事不相違一笑褰簾喜上眉浮弄新晴初日色¶
破除殘臘早梅枝山林爛漫青樽在老病侵尋白髪知¶
不見故人春滿眼臨風空賦草堂詩¶
　　江隂道中賦贈王禄之¶
春水浮煙柳映空蘭舟西下兩人同等閒機事楸枰外¶
<pb:KR4h0112_WYG_006-34b>¶
咫尺江山畫笥中一笑頭顱忘我老百年家世與君通¶
不眠共理平生語落盡燈花月滿篷¶
　　湯子重赴南雍¶
望望金陵路不遙故人西上木蘭橈春風貰酒丹陽郭¶
明月題詩白下橋壯志君方事行役暮年吾毎戀親交¶
江城雪後梅花盡無限殷勤在柳條¶
　　顧榮夫園池¶
臨頓東來十畝莊門無車馬有垂楊風流吾愛陶元亮¶
<pb:KR4h0112_WYG_006-35a>¶
水竹人推顧辟疆早歲論文常接席暮年投社忝同鄉¶
寄言莫把山扉掩時擬看花到草堂¶
　　榮夫見和再疊¶
為愛高人水竹莊㡬囘繫馬屋邊楊每開蔣徑延求仲¶
常伴山公有葛彊陋巷誰云無轍跡城居曾不異江鄉¶
春來見説多幽致開徧梅花月滿堂¶
　　春日雨中¶
彤閣煙輕翠陸離曉簾風急雨絲絲情淹宿酒春愁重¶
<pb:KR4h0112_WYG_006-35b>¶
坐弄殘棋晝景遲野色送青山半出煖㾗囘緑草先知¶
老来自覺才情減開盡梅花未有詩¶
　　人日期與孔周子重小集以事愆期獨坐有懷¶
草痕簾影碧參差此日逢人有所思樊圃又看挑菜始¶
江梅剛是試花時喜無冰雪春寒淺況值清明淑景遲¶
有約不來成寂寞臨風再詠草堂詩¶
　　穀日孔周子重禄之南樓小集¶
靈莢初開第八蓂玉梅新試兩三英要知春早花期近¶
<pb:KR4h0112_WYG_006-36a>¶
喜卜年豐穀旦晴緑醑不教虛節叙白頭聊復話平生¶
相攜莫便匆匆去新月南樓正自明¶
　　伍疇中太守惠酒將過訪¶
玉川有約到吾廬先遣長鬚致鯉魚老我草𤣥方寂寞¶
故人乘興定何如山園夜雨剪春韭花徑春風候小車¶
青眼交遊無㡬在白頭光景莫教虛¶
　　齋居漫興¶
香消古鼎靜沈沈寂寞城居似逺林日上樓臺朝氣爽¶
<pb:KR4h0112_WYG_006-36b>¶
燕飛簾幕夏堂深疎花淨掃風前迹碧樹新添雨後隂¶
老覔知音殊意懶任教塵暗壁間琴¶
　　春寒病起¶
十日春隂一日晴春衫猶怯曉寒輕蕭條病骨梅花瘦¶
宛轉閒愁蔓草生閉户新波平野岸倚樓山色繞江城¶
東風早晚持樽酒去聽横塘滿樹鶯¶
　　夏雨¶
六月飛塵撲靣黄蕭然一雨破驕陽長風鼓浪翻茅屋¶
<pb:KR4h0112_WYG_006-37a>¶
宿霧排雲壓短牆秋事已占南畝喜午眠仍飽北牕涼¶
登樓别啓西牕看横巻湘簾一片蒼¶
　　袁與之送新茶薦以榮夫新笋賦謝二君¶
揀芽駢笋薦新泉石鼎沙鐺手自煎一笑月團欣見靣¶
百年玉板更參禪錦舒風籜春雷後翠展雲旗穀雨前¶
珍重故人披拂意盡驅塵俗破昬眠¶
　　秋夜¶
宿酒微消睡思濃孤懐兀兀夜溶溶半牕涼影雙桐月¶
<pb:KR4h0112_WYG_006-37b>¶
一榻秋聲四壁蟲坐閱歲時成老大天教貧病養疎慵¶
曾參際會無禆補羞更從人説卧龍¶
　　九日招孔周諸君¶
芙蓉波冷桂風涼晤語蕭疎白髪長青眼平生㡬親舊¶
黄花荏苒又重陽越樽久湛金華露吳蟹初肥笠澤霜¶
擬合羣賢酬一醉呼兒為掃玉蘭堂¶
　　宗伯招湯子重逰虎丘¶
入門連嶺翠崚增别徑穿雲次第登碧瓦參差蓬宇靜¶
<pb:KR4h0112_WYG_006-38a>¶
古藤依約紫厓崩眼中厯厯悲前刼方外悠悠愧老僧¶
十載同逰半零落長明惟有佛前燈¶
　　湯右卿寄十月菊¶
奕奕秋光照眼新扁舟来自楚江濱多君珍重黄金贈¶
老我衰遲白髪新應是晚香同臭味故教寒艶發清真¶
誰言已落重陽後十月江南正小春¶
　　再逰虎丘¶
短簿祠前樹鬱蟠生公臺下石孱顔千年精氣池中劍¶
<pb:KR4h0112_WYG_006-38b>¶
一壑風煙寺裏山井冽羽泉茶可試草荒支澗鶴空還¶
不知清逺詩何處翠蝕苔花細雨斑¶
　　三月晦徐少宰同逰虎丘¶
海湧峯頭宿霧開王珣祠畔少風埃林花落盡春猶在¶
巖壑無窮客又來水囓滄池消劍氣雲封白日護經臺¶
一樽不負探幽興更試三泉覆茗杯¶
　　同南充王子正登崑山卧雲閣(時為尹/)¶
春雨初晴白玉峯春風冠葢一尊同使君不負青山約¶
<pb:KR4h0112_WYG_006-39a>¶
高會還參白髪翁煙領夕陽飛鳥背天圍平野曲欄東¶
怪來日暮衣裳冷身在卧雲高閣中¶
　　春歸¶
三月春光積漸微不須風雨也應歸與人又作經年别¶
囘首空驚昨夢非江燕引雛芳草滿林鶯出谷杏花稀¶
沈郎别有傷情地不為題詩減帶圍¶
　　詠白燕¶
高下翩翻雪羽齊江南社後絮飛時夢囘王謝烏衣盡¶
<pb:KR4h0112_WYG_006-39b>¶
舞罷昭陽縞袖垂簾外風輕銀剪剪釵頭春冷玉差差¶
畫樓霜月傷心處只許張家盼盼知¶
　　五月¶
五月雨晴梅子肥杏花吹盡燕飛飛晴光已到青團扇¶
士女新裁白苧衣黄鳥故能供寂寞緑隂何必減芳菲¶
子雲自得幽居樂不恨門前轍跡稀¶
　　五月望日登望湖亭(是日微/雨作風)¶
木末虛亭瞰碧瀾倒飛天影入慿䦨嵐光浮動千峰濕¶
<pb:KR4h0112_WYG_006-40a>¶
雨氣薰蒸五月寒石磴躡雲芒履短松風吹雨苧袍寛¶
狂吟莫怪遲歸去白髪還能㡬度看¶
　　秋夜¶
四壁鳴蟲露下餘片雲收雨酒醒初風撩墜葉秋聲早¶
月印空庭夜色虚衰病不禁時序改蕭閒自與世情疎¶
若為白首安眠地時有驚塵報羽書¶
　　丁未九日與履約諸君同泛石湖就登上方¶
宿雨初晴水拍天碧雲微斂日華鮮時當黄菊茱萸候¶
<pb:KR4h0112_WYG_006-40b>¶
秋在滄洲白鳥邊柳外畫橋人似蟻湖心蘭棹酒如泉¶
攜壺更醉湖山上白髪重逢又一年¶
　　汎湖¶
春盡南湖碧玉流故人湖上共夷猶平橈野渡沿青草¶
疊鼓中川起白鷗雲日霏霏梅子雨風蒲獵獵藕花洲¶
行春橋外山千疊盡逐波光上綵舟¶
　　是歲閏九月再汎¶
剛喜重陽臨閏月不辭老病復登臺多情秋色依前在¶
<pb:KR4h0112_WYG_006-41a>¶
有待籬花故晚開佳節從知難再值青山端不厭重来¶
畫船記取横塘路十里笙歌載月囘¶
　　新夏¶
暖風庭院草生香晴日簾櫳燕子忙白髪不嫌春事去¶
緑隂自喜夏堂涼閒心對酒從時換老倦抛書覺晝長¶
客有相過同一笑竹罏吹火試旗槍¶
　　聞砧¶
明滅疎燈鑒薄帷誰家𢷬練夜遲遲驚囘短夢千門月¶
<pb:KR4h0112_WYG_006-41b>¶
不斷秋風萬里思歲晚江城還自急天寒閨閣最先知¶
高樓人靜星河爛正是霜華欲下時¶
　　自華亭還吳夜泊磧礇¶
放棹華亭指故園九峰晴色接吳門秋風沽酒唐行市¶
斜日維舟磧礇村墟落風煙沙溆口人家燈火竹籬根¶
機雲踪跡今何處一望岑山一斷魂¶
　　袁魯仲邀登列岫樓¶
故人湖上有高樓十載清尊續舊逰飛翠牕中仍列岫¶
<pb:KR4h0112_WYG_006-42a>¶
片帆天際見歸舟依然緑樹啼黄鳥無賴青山笑白頭¶
不盡阿戎淹戀意渚雲江草兩悠悠¶
　　是晚過行春橋翫月再賦¶
行春橋上月娟娟杜若洲西宿畫船萬鏡不波天在水¶
四山沈影夜如年已知世事皆身外肯著閒愁到酒邊¶
宛轉清歌出林表晚煙依約正蒼然¶
　　𤣥墓道中¶
輕隂駮日水含沙二月江南好物華早辦行輿衝細雨¶
<pb:KR4h0112_WYG_006-42b>¶
不教山屐負梅花烟林滴翠千峰濕石磴穿雲一徑斜¶
風泊晚烟寒不散磬聲遙識梵王家¶
　　雨後虎山橋曉望¶
虎山橋下水交流正是橋南宿雨收光福煙開孤刹逈¶
洞庭波動兩峰浮已應浩蕩開胸臆誰識空濛是勝逰¶
𣺌𣺌長風天萬里眼中殊覺欠扁舟¶
　　夏日¶
永夏茅堂風日嘉涼隂寂厯樹交加客来解帶圍新竹¶
<pb:KR4h0112_WYG_006-43a>¶
燕起衝簷落晚花領略清言蒼玉麈破除沈困紫團茶¶
六街車馬塵如海不到柴桑處士家¶
　　新秋¶
秋風昨已到山塘坐愛閒庭過雨涼月榭誰家悲玉笛¶
露桐虛井滴銀牀病侵肌骨驚寒早年入衰遲覺夜長¶
氣候無慿殘暑在手中紈扇未能忘¶
　　八月十四夜對月有懷¶
月近中秋夜有暉幽人戀月卧遲遲及時光景寧須滿¶
<pb:KR4h0112_WYG_006-43b>¶
明日隂晴不可期清影一簾金瑣碎涼聲何處玉參差¶
酒䦨無限懷人意都在庭前桂樹枝¶
　　十五日¶
銀漢無聲夜正中十分秋色小樓東空瞻朗月思𤣥度¶
誰有高懷似庾公把酒金波浮桂樹捲簾清露滴梧桐¶
碧雲何處人如玉惆悵東䦨一笛風¶
　　十六夜¶
入眼冰輪積漸摧白頭顧影重徘徊極知物理盈當缺¶
<pb:KR4h0112_WYG_006-44a>¶
自惜流年去不來蟋蟀早將寒氣至芙蓉都受露華開¶
殷勤不負花前醉依舊清光在酒杯¶
　　小至夜¶
雲物熙微度曉光閉關聊復謝迎將隂陽自與時消息¶
身世都歸日短長潦倒已無朝省夢氤氲空憶殿罏香¶
向来心事葭灰冷贏得蕭蕭兩髩霜¶
　　送彭赴嘉興訓導二首¶
清時一命忝師儒百里鄰州接里閭志養於今欣有禄¶
<pb:KR4h0112_WYG_006-44b>¶
官貧莫嘆食無魚微名聊足酬初志多暇何妨讀舊書¶
九十老人須在念頻頻書札問興居¶
　　其二¶
東望嘉禾近百程漫隨儒牒去親庭蟬聯宦業承三世¶
辛苦傳家有一經我老自憐衰髩白汝行不失舊氊青¶
還應别後鍾情處飛夢時時秀水亭¶
　　戊午元旦¶
黄鳥風簷逓好音白頭牕下整冠巾喜聞海上烽烟息¶
<pb:KR4h0112_WYG_006-45a>¶
又見人間日月新霽景騰輝金勝曉暖痕飛雪玉梅春¶
何當載酒尋芳去緑滿郊原草似茵¶
　　肇孫北行¶
阿翁九十苦鍾情倚杖那堪送汝行璧水去逰天子學¶
春風須聽上林鶯壯途初發千山軔雅志無忘萬里程¶
三百年來忠孝在慎言無潰舊家聲¶
　　己未元旦¶
勞生九十漫隨縁老病支離幸自全百歲㡬人登耄耋¶
<pb:KR4h0112_WYG_006-45b>¶
一身五世見曾𤣥秪將去日占來日誰謂增年是減年¶
次第梅花春滿目可容愁到酒樽前¶
　　秋夜¶
新寒髙閣夜何其野笛荒砧不斷思澤國變衰菰菜老¶
長安迢遞帛書遲江空露下芙蓉葉月岀風吹桂樹枝¶
何必潘郎能自省年來青髩已絲絲¶
　¶
　文氏五家集巻六¶

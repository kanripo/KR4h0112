# -*- mode: mandoku-view; -*-
#+TITLE: 文氏五家集
#+DATE: 2015-08-25 00:37:42.486415
#+PROPERTY: ID KR4h0112
#+PROPERTY: BASEEDITION WYG    
#+PROPERTY: JUAN 卷十一
<pb:KR4h0112_WYG_011-1a>¶
欽定四庫全書¶
　文氏五家集巻十一¶
　　　　　　　　　　　　明　文肇祉　撰¶
　録事詩集¶
　五言古詩¶
　　宿山中¶
出城入山寺黄葉滿林臯焚香坐髙榻静聽松聲號自¶
憐失路人蹔從物外逃借此雲堂宿新寒欺布袍歘然¶
<pb:KR4h0112_WYG_011-1b>¶
作竒夢弄棹飛洪濤憑虛不知止萬里恣遊遨去去登¶
海嶠天風吹鬢毛驚覺滿齋白開忩山月髙¶
　　送幻上人還月輪寺¶
南朝四百寺月輪古祗林幻公一出山薜羅三改隂爾¶
以月為性我将雲作心浮雲與明月相送歸遥岑¶
　　贈王郎¶
王郎豪俠士意氣凌秋旻胸中富甲兵思為報主身少¶
小耻閭里撫劍開青鱗不隨俗士偶寕交屠狗人大笑¶
<pb:KR4h0112_WYG_011-2a>¶
出門去奮身離風塵夜宿孤山月朝臨白馬津雲中多¶
猛将瞑目從征輪一朝功成後黄閣圖麒麟¶
　　寄友人¶
相别一何乆再見何獨難忽忽歳復歳夢行山外山髙¶
山與流水鳴琴為誰彈望望不可即書寄惟加飡¶
　　嘲桃李花¶
茂苑三春時桃李花盈枝争妍共含笑自謂東君私一¶
朝顔色改片片隨風吹詎知喬松幹常挺歳寒姿松姿¶
<pb:KR4h0112_WYG_011-2b>¶
本孤直不同桃李萎¶
　　登金陵謝公墩宿寺中追和李白韻¶
登髙恣逺眺一望長江奔人世有代謝江流無朝昏緬¶
懐謝公跡今已成郊原白雲隨日散明月浪中飜行行¶
入古寺中壘石為門石門時静掩萬竹寒雲屯回視四¶
山寂幽賞誰與論謝公不可起誰復為招魂興亡餘六¶
代斯人安獨存風流日已逺秋草埋荒墩㳺人自來徃¶
不聞車馬喧我來覽古勝懐古不成言借栖巖下石枕¶
<pb:KR4h0112_WYG_011-3a>¶
石移雲根夢破起黙坐便覺丹府暾幽情頗暢叙無勞¶
絲竹繁有酒且斟酌摘蔬開寺園人生如過鳥何用尋¶
仙源¶
　　歸山寄金臺知已¶
北走仍南圖所交非俗儒黄金不足重意氣凌天衢瞋¶
目視王公不敢私㣲軀謂身可立致方希佐黄虞蹉跎¶
不得遇五噫出京都歸来無産業東作誰相呼彈鋏徒¶
激烈出門空踟蹰賔客不在眼吾亦自忘吾忍饑時誦¶
<pb:KR4h0112_WYG_011-3b>¶
經真不如屠酤魚目亦相笑空與明月俱他年倘相訪¶
知我學潜夫¶
　　擬古五首¶
翩翩林間鳥悠悠嶺上雲雲出本無心鳥飛時念羣物¶
亦欣有託矧余處世紛中腸慕遐舉濩落無所聞歳月¶
去云疾荃蕙寕乆芬古道巳寂寞吾衰亦何云¶
　　其二¶
人生駒過隙一朝難再晨有酒且斟酌行樂須及辰胡¶
<pb:KR4h0112_WYG_011-4a>¶
為自結束不用常悲辛四海盡兄弟何獨骨肉親茍隨¶
徃化滅同作陌上塵願言棣華接勿與衰草均¶
　　其三¶
庭前䨇桐樹四月始見華盛夏敷繁隂亭亭疊青霞¶
禽鳥知所止吾亦爱清嘉大火忽西流敗葉随風斜空¶
抱大雅材委棄若泥沙何用覔知音相與訪伯牙伯牙¶
沒巳久行行浩無涯¶
　　其四¶
<pb:KR4h0112_WYG_011-4b>¶
女美衆所憐士窮世所賤貴賤何足言世情從此見買¶
臣未遇時愚婦心先離季子佩金印妻嫂迎恐遲自古¶
巳如此何用空悲噫¶
　　其五¶
東方有美人逺在天之涯窈窕淑且婉意態殊閑佳春¶
風借色艶色艶嬌如花珊瑚初出海未足比光華誰家¶
白面郎金勒紫㳺韁欲渉不可即立馬遥相望何如化¶
鸂鶒飛傍朱欄旁¶
<pb:KR4h0112_WYG_011-5a>¶
　　山中徐歩¶
山中初雨過一雨樹如沐幽人獨徃來幽鳥哢成曲僧¶
來薦新茗狎客事棊局斜日閣西嶺扶杖下山麓¶
　　感遇¶
我昔少壮時委懐在書史被褐欣自怡䇿駕辭鄉里一¶
徃三十年無成復耒耜寢迹山南村真想只如此緬懐¶
望前塗歳月去何駛¶
　　寓言¶
<pb:KR4h0112_WYG_011-5b>¶
昔為凍餒驅投耒學干禄北寢與南圖燕趙日馳逐縱¶
有遐舉心不及䨇黄鵠誤落在塵網歸來宿茅屋田父¶
相徃來慰我素心曲俯視池中魚仰送飛鴻目荏苒星¶
氣流壺觴聊自足¶
　　卜築¶
結廬山南村素心可與言鑿沼駕飛虹題為日渉園居¶
室八九間環周水潺湲惟與鳥雀馴不聞城市喧去去¶
百載外身名安用存¶
<pb:KR4h0112_WYG_011-6a>¶
　　仲夏¶
夏日樹扶踈園亭敞中虚寄傲北忩下泛覽古人書仰¶
無慚高鳥俯不愧㳺魚只此有餘趣吾真爱吾廬¶
　　與友談昔¶
昔我年少壮志逸㳺四海荏苒四十秋無成徒慷慨且¶
復歸去來山中得君在晨夕相徃還芝蕨共攜采前塗¶
知有幾無須問真宰¶
　　園林秋夜¶
<pb:KR4h0112_WYG_011-6b>¶
獨坐聞秋聲秋聲來樹間燈影搖虚室悠然意自閒¶
閒情付流水日夜猶潺潺人生誰滿百何獨徃不還¶
　　雪¶
飛雪滿園林號寒有負薪千樹梅花綴寒枝玉勒新呼¶
童貰酒至竹爐温火親羡殺袁紹公僵臥不干人¶
　　雨¶
仲春時雨降草木俱欣欣水長新波澗風來水弄紋茅¶
簷語𤣥鳥四山生白雲爱兹品類繁野色過橋分¶
<pb:KR4h0112_WYG_011-7a>¶
　　唐人曹鄴因舉不得第有四怨三愁五情詩余¶
　　亦要作一怨二愁三情以望詩人救¶
美人顔如花顔好誰人知無媒不得嫁終亦還自疑¶
　　　　右一怨¶
春來萬卉妍枯木新條發著意待東風難消頭上雪¶
髮白終難變金燒亦不成人生誰滿百何以學長生¶
　　　　右二愁¶
桃李盛春風芙蓉媚秋渚開謝各有時天工豈無處¶
<pb:KR4h0112_WYG_011-7b>¶
獨鶴翔天表孤鴻下沅湘何如雙飛燕營壘棲雕梁¶
有女適王孫或作黔婁媍羡殺嫁田夫白頭常相守¶
　　　　右三情¶
　　園亭¶
園林敞南軒悠然與世隔早起看青山山青一如昔清¶
風從東來吹我頭上幘眷彼松菊存品彚随動植隣叟¶
有好懐徃來數晨夕¶
　　雨過觀魚¶
<pb:KR4h0112_WYG_011-8a>¶
天時乆不雨池沼水皆涸夜來新雨過水漫復如昨㳺¶
魚隊隊行悠然自泳躍莫道我非魚我自知魚樂¶
　五言排律¶
　　鄔都尉招飲¶
主家開綺席晴日敞華堂賜第連霄漢朱樓傍苑墻飛¶
花沾燕壘垂桞囀鶯簧錦瑟當筵立銀筝列雁行舞¶
娥攲翠䄂侍女伴宫妝法酒傳中使珍盤出上方畵屏¶
圍玉斚澗水滌瑶觴詞客調鸚鵡彤庭儀鳳皇紅蓮分¶
<pb:KR4h0112_WYG_011-8b>¶
太液箓竹奏琳琅鶴馭羣仙駕鑪薫内賜香月高人未¶
散斗轉露華凉¶
　　虎丘劍池祓禊¶
風光今日好閒歩劍池邊修禊千年事暮春三月天空¶
中樓閣逈池上轆轤縣少長忽咸集嘯歌時劃然流觴¶
環列坐煮茗汲三泉放浪形骸外登臨杖屨前巖花晴¶
拂檻澗草暮含烟攜榼追歡賞沿流急管絃蘭亭蕪勝¶
迹一記至今傳¶
<pb:KR4h0112_WYG_011-9a>¶
　　海上觀潮¶
八月近中秋閒來海上㳺凝眸瞻貝闕俯檻聽龍湫踴¶
躍乾坤浴空濛天地浮潮聲奔萬馬水氣動潜虯怒浪¶
翻鮫室驚濤擁蜃樓此身空浪跡處世一浮漚慷慨心¶
猶壯年光日夜流¶
　七言古詩¶
　　桃花磵逢丈者¶
虞山山髙髙入雲下有古磵烟氤氲萬樹桃花夾流水¶
<pb:KR4h0112_WYG_011-9b>¶
水邉雞犬聲相聞雞犬相聞茅屋底屋底老人坐不語¶
豈是當時遺世民避秦虐政來居此笑而不荅意自欣¶
觀之古貌亦古心我欲跪之問寳訣回頭不見深山深¶
　　石湖行春橋歩月¶
晚來雨過煙藏寺日閣沉沉萬山紫須臾湖光㶑灔廻¶
驪龍弄珠出海底海底一躍千仞髙星光閃爍浮金鰲¶
朱欄倚遍市喧息酣歌倒坐醉中豪當年此月今不改¶
曽照吳王舊臺榭呉王臺榭蹟巳陳惟有此月今猶在¶
<pb:KR4h0112_WYG_011-10a>¶
古人今月已千秋今月古人今在否眼前烟月不堪數¶
何如范蠡西施游¶
　　寄羅逹夫石蓮洞歌¶
文山蒼蒼文水碧中亘綿延連一脉石門閟道虛翠屏¶
天削芙蓉秀絶壁絶壁危崖五色溶仰看菡萏排穹窿¶
丹牀石竈隨所設竒花異卉青溟濛天降羅公美顔色¶
即今海内文章伯詞源倒瀉三峽流珊瑚出海秋月白¶
奪標曾擅少年場甲榜名題金字黄明堂法座列鏞磬¶
<pb:KR4h0112_WYG_011-10b>¶
石渠中秘聲琳瑯建儲一疏上天子萬言切直因忤㫖¶
歸來重向洞中㳺長齋乞鉢常如此洞門倒掛蓮花巾¶
手揮玉麈辭將迎名山或有異人遇跪受寳訣祈長生¶
　承惠石蓮洞歌調逸意古夐出塵外誦之再四雋永¶
　令人不能去手會當索喜鐫爲入石壁間當與此洞¶
　同流宇宙也倉卒未即賡和誠負髙情滯迹病踪歳¶
　增一歲不足道燈前夜色倍有懷人¶
　　世講弟羅洪先頓首¶
<pb:KR4h0112_WYG_011-11a>¶
　　元夕篇¶
長安今夕是元夕皇都佳麗無殊昔昔時曽到蓬莱宫¶
龍膏鳳炬光千尺千尺光凝結綵樓鰲山重疊雲烟收¶
烟收明月正當頭仙禦燃燈複道周遥瞻天子六龍馭¶
五色雲車擁髙處髙處離宫别館開翠蓋鸞輿繡幃御¶
出向天街紫陌長王侯第宅鬬新妝新妝初罷踏明月¶
蕙火蘭烟滿路旁路旁許史金張宅銀燭髙燒邀上客¶
上客調成鸚鵡篇鳴金伐鼓開華席歡歌未巳夜將闌¶
<pb:KR4h0112_WYG_011-11b>¶
星斗横斜禁漏殘傳呼行辟候朝者聮鑣玉珮聲珊¶
珊¶
　　避暑¶
避暑來遊到虎丘虎丘南去林堂幽林堂幽静無人至¶
修竹千竿碧欲流竹樹扶踈覆亭館浮瓜沉李調氷椀¶
一觴一詠暢幽情不用銀筝并翠管翠管銀筝醉昔¶
時昔曽沉醉習家池何如跣足科頭坐世事紛紜捴不¶
知¶
<pb:KR4h0112_WYG_011-12a>¶
　　打魚¶
山田犖角麥秋寒山雨欲來風激湍觀魚踞坐得真樂¶
閉門新竹千琅玕千竿竹暎蒲桞緑隂符在匣羞更讀¶
恵連池上冒雨來攜㓜呼朋慰羈&KR0870;獨有元龍興自豪¶
命童打魚魚尾勞大魚掘强小魚棄饔子揮刀飛雪¶
高欣然一飽意自足不羡鏡湖分一曲六畆魚租五畆¶
竹曽看陶朱治生録不圖利倍有十千但願怡怡天樂¶
全君不見田家以感荆冄合姜氏共被今猶傳况吾與¶
<pb:KR4h0112_WYG_011-12b>¶
爾樂便便十日一㳺期莫愆¶
　　　右子悱弟約余旬日一㳺山園偶愆期不來詩¶
　　　用招之即冒雨而至遂命童子打魚供餉既醉¶
　　　而還賦以長句兼示後期¶
　　彈琴¶
岡上梧桐髙十尋梧桐翠葉敷清隂主人獨自撫琴坐¶
獨坐閒調太古音太古遺音久不作此道只今空寂寞¶
鍾期巳矣伯牙亡千載知音巳寥廓悠然流水與高¶
<pb:KR4h0112_WYG_011-13a>¶
山山矗矗兮水潺潺方壺員嶠在眼底一笑推琴心自¶
閒¶
　　夜臥墓所不寐¶
孤燈明滅茅簷深布衾單薄寒相侵月高山寺聞鐘¶
聲耿耿不寐生憂心心摧膓斷身無倚春宵獨臥荒村¶
裏少年一刻千黄金此時一刻愁萬縷愁思萬縷夢親¶
幃驚覺惟聞烏夜啼起來試取春衫著猶道當年戲綵¶
衣¶
<pb:KR4h0112_WYG_011-13b>¶
　　贈沈道人¶
沈休别我非一日歸自南屏峴山隔峴山岧嶤霅水西¶
碧浪湖連芳草色今來訪我白雲深雲深塔影空沉沉¶
銅盤戲曲梅花衲駐顔不用燒黄金修髯玉立絶塵鞅¶
竹籜為冠鳩作杖恍如洪景出山圖獨行徐歩紅橋上¶
紅橋東來虎阜居分明諸葛南陽廬與君朝夕數來徃¶
還讀人間未讀書¶
　　錢學博青之七十¶
<pb:KR4h0112_WYG_011-14a>¶
與君同學二十秋復同追隨京國㳺兩都共賦獻宸旒¶
當時人擬稱元劉天閒寥曠俱未收臯比君擁登莱州¶
掖道宫墻環講求洧川再轉仍淹㽞何當伊洛多名流¶
種成桃李滿谿頭忽憶吳山思乞休拂䄂歸來志已酬¶
孫曽繞膝鸞鳳儔&KR0008;琅作賦輝皇猷我今花甲亦巳周¶
費盡黄金一敝裘何時觧脱釣鰲鈎歸與君盟沙上鷗¶
　　上元日兒軰集諸友㑹文至晚張燈小酌¶
去歳有兒同客處一燈相向愁依倚我今歸來忽踰年¶
<pb:KR4h0112_WYG_011-14b>¶
兒獨淹留在京邸歸來兒軰仍紛紛大兒小兒皆属文¶
盍簮㑹友集同志竒文賞析俱殷勤須臾雪霰滿庭宇¶
飛花如掌隨風舞燃燭髙張四壁燈坐中上客調鸚鵡¶
吾家老叔八十强牀頭酒熟呼我嘗東隣兄弟衣金紫¶
尚憂不足心遑遑今日諸君各矢志致身早早少年事¶
流行坎止順吾常鼎鼎百年真是戲¶
　　贈楞伽南上人七十¶
當年曾臥楞伽寺日有敲門問竒字忩明几净獨焚香¶
<pb:KR4h0112_WYG_011-15a>¶
燕雀猶懐鴻鵠志南郊上人方少年誦經趺坐佛堂前¶
閉闗日夕修禪觀金磬時聞落逺天汲泉煮茗隨吾適¶
時采於山美可茹上人真是逺公流媿我元非蘇晋侣¶
誤落塵網三十年歸來重到湖山邊來叅雪竇一龕裏¶
袈裟雲臥如金仙香燈歳晚無異昔小閲浮提已七十¶
願結蓮社山之中自笑聲名何用足¶
　　九日登吳山¶
吳山山髙髙入空懸崖削壁青芙蓉登髙今日逄重¶
<pb:KR4h0112_WYG_011-15b>¶
九結伴同遊山上峯峯前山下人如蟻走馬乗輿並肩¶
倚日暮行人尚未稀畵舩簫鼓中流起簫鼓聲悠湖上¶
㳺湖光山色捴宜秋行歌雜沓逰人散明月滿山烟霧¶
収¶
　　閒居自述¶
十年上書不得意歸來髙臥深山裏山深被褐掩柴扉¶
環堵蕭閒少知己知己無人㫁徃來兀然獨坐茅簷底¶
茅簷兀坐不記年無復馳心慕青紫一朝忽枉故人書¶
<pb:KR4h0112_WYG_011-16a>¶
問我何為不入仕幡然一出向長安萬言不敢干天子¶
天子詔許為園官低頭授職聊居此此身踈嬾不受拘¶
白首為郎還自耻飄飄掛冠神武門神武門前乞恩㫖¶
䝉恩早賜拂衣歸拂衣依舊還桑梓桑梓山林日月長¶
日上山忩呼不起羅列孫曽繞膝前膝前歡舞歌樂¶
只¶
　七言排律¶
　　石湖逰泛¶
<pb:KR4h0112_WYG_011-16b>¶
春來今日到湖濵湖邊村市人紛紜波光逺映蘪蕪没¶
山色晴開錦繡文茶磨山頭茶正熟盟鷗亭外鷗成羣¶
青帘隐樹酒家近翠帶牽風水荇芬錦瑟瑤筝湖上起¶
朱簾畵舫鏡中分醉如白傅圍紅䄂嬾學羊欣寫練裠¶
谿畔漁舟垂晚釣寺中樓閣帶斜曛舉頭月色當空照¶
何處鐘聲滿座聞千古興亡已陳迹吳宫越壘空氤氲¶
　　北京西山借榻碧雲寺¶
入山蘿薜晝沉沉下馬行過古洞隂獨倚石橋看急澗¶
<pb:KR4h0112_WYG_011-17a>¶
坐觀庭宇俯喬林環墻山色浮烟靄繞砌泉聲和磬音¶
虛榻借栖清夢醒閒忩臥抱白雲深梵鐘催落忩前月¶
老衲時彈膝上琴棐几香殘閒睡鴨佛堂齋供有來禽¶
(蘋婆/名)梅花滿地飛紅雪菉竹千竿倚翠岑何日拂衣重¶
過此常依清境洗塵心¶
　¶
　¶
　¶
<pb:KR4h0112_WYG_011-17b>¶
　¶
　¶
　¶
　¶
　¶
　¶
　¶
　文氏五家集巻十一¶
